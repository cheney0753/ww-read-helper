De gevolgen die de nieuwe kabinetsmaatregelen in strijd tegen het coronavirus voor de televisie-industrie hebben, verschilt per zender. Dat blijkt uit een rondgang van NU.nl.
Het kabinet liet maandagavond weten dat alle bijeenkomsten, samenkomsten en evenementen tot 1 juni zijn verboden. Bij overtreding zullen er boetes worden uitgedeeld.
In televisiestudio's bevinden zich ook zonder publiek te veel mensen om aan de eisen van het kabinet te kunnen voldoen. Personen die werkzaam zijn in de media werden enige tijd terug door de overheid geschaard onder vitale beroepsgroepen, maar of dit betekent dat televisieprogramma's gewoon opgenomen kunnen worden, is niet bekend.
Zou het kunnen dat Matthijs van Nieuwkerk zijn afscheid van De Wereld Draait Door (DWDD) vrijdag met enkel een cameraman moet vieren? Nee, zegt communicatieadviseur van BNNVARA Thijs Verheij tegen NU.nl.
"Onze sector valt onder de vitale beroepen, dus het blijft, met inachtneming van alle voorzorgsmaatregelen en restricties, mogelijk om DWDD te blijven maken. Voor onze talkshows geldt dat mensen zowel voor als achter de schermen 1,5 meter afstand houden tot elkaar en we volgen ook strikt de overige maatregelen van het RIVM. Uiteraard staat de gezondheid van onze gasten en makers voorop."